# History
Μια ομάδα δραστηριοτήτων μπορεί να αφιερωθεί στην πραγμάτευση μυθολογικών γεγονότων και ιστοριών. Με κατάλληλες δραστηριότητες και κατασκευές μπορούν να δημιουργηθούν κίνητρα, ώστε οι μαθητές να αναζητήσουν τις επιδράσεις και επιρροές της ελληνικής μυθολογίας στη γλώσσα, τον καθημερινό λόγο, την ποίηση, τη λογοτεχνία και την τέχνη. Οι μαθητές π.χ. της Γ΄ τάξης Δημοτικού με τη δημιουργία πολλών ομοειδών, σχετικών καρέ, μπορούν να προσδώσουν κινηματογραφικό, διασκεδαστικό χρωματισμό και τόνο στην όλη μαθησιακή διαδικασία, ένα άκρως παραινετικό κίνητρο, για μελέτη και μια έντονη, παροτρυντική ατμόσφαιρα για αναζήτηση της γνώσης και της μάθησης. Η σειριακή τοποθέτηση αυτών των εικόνων στο οργανόγραμμα ενος λογισμικού αισθητικής έκφρασης και ανάπτυξης της δημιουργικότητας (εδώ το Revelation Natural Atr) και η επιλογή της κατάλληλης χρονοκαθυστέρησής τους, αυτόματα καθιστά τους μικρούς μαθητές δημιουργούς και σκηνοθέτες κινουμένων σχεδίων, με κρίσιμο και καθαρό παιδαγωγικό περιεχόμενο. Στο συγκεκριμένο αποθετήριο (History), παρουσιάζονται οπτικοποιημένες δημιουργίες που αναφέρονται  στον αποικισμό των Ελλήνων, την περίοδο των Γεωμετρικών χρόνων, την αργοναυτική εκστρατεία, τις Συμπληγάδες Πέτρες, του θεούς του Ολύμπου, την επέκταση της Σπάρτης, το υγρό πυρ κ.λπ. Η σχετική βιβλιογραφική αναφορά των μαθησιακών αυτών αντικειμένων είναι η: "Μαστρογιάννης, Α. & Κατσιώπη, Π. (2014). Λογισμικά αισθητικής έκφρασης ως διαχρονικοί, ιστορικοί περιηγητές. Στο Γούσιας, Φ. (Επιμ.), Πρακτικά του Πανελλήνιου Συνεδρίου της Επιστημονικής Ένωσης Εκπαιδευτικών Πρωτοβάθμιας για τη διάδοση των ΤΠΕ στην εκπαίδευση (ΕΕΕΠ-ΔΤΠΕ) με τίτλο: «Εκπαίδευση στην εποχή των Τ.Π.Ε». Αθήνα, 22 και 23 Νοεμβρίου 2014. ISBN: 978-960-99435-6-7, σσ. 1256-1264 (μετά από διαδικασία κρίσης).
